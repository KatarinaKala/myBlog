---
title: 'Töövari'
date: '2018-11-02'
spoiler: 'töövari'
---

Käisin täna Net Groupis ühel analüütikul töövarjuks. Kuna olen mõelnud tulevikus analüütiku ameti peale, aga ei teadnud päris täpselt, milline üks analüütiku tööpäev välja näeb ja millised on tema tööülesanded, siis otsustasin minna analüütiku juurde töövarjuks. Valisin firmaks Net Groupi, sest mu sõber käis seal suveülikoolis ja rääkis ainult head sellest firmast.

Ka minul jäid firmast ainult head muljed ning ka analüütiku tööst. Hommikul nägin natuke ka testimise poolt. Analüütik, kellega ma päeva veetsin, töötas enne testijana ning kuna neil oli ühe projektiga vaja mõni lihtsam test veel teha, siis ta tegi need ise. Testija töö minu jaoks nii põnev ei tundunud, aga ma ei saanud sellest ka head põhjalikku ülevaadet ning ega kunagi ei tea, mis tulevikus juhtuda võib :D Nii, et ega seda ametit ka tulevikus välistada ei saa.

Seejärel käisime ühe arendaja juures, kellele analüütik andis veel mõned parandused teha. Põnev oli näha, milline näeb välja analüütiku ja arendaja omavaheline töö. Pärast seda läksime sööma. Sööma mindi terve tiimiga koos (va tiimijuht ja testija, kes olid koosolekul). Nende tiimi kuuluvad analüütik, testija, tiimijuht, arhitekt ja viis arendajat. See oli minu jaoks üllatus, et lõunal käiakse terve tiimiga. Ma arvasin, et kõigil on enda lõunapaus, millel nad käivad üksi või paari inimesega, mitte terve tiimiga. Ma arvan, et koos lõunatamine mõjub tiimi tööle hästi, siis tullakse vahepeal korraks tööst välja ja räägitakse, mis nende elus muud põnevat toimub.

Pärastlõunal nägin, kuidas näeb välja analüütiku töö andmebaasides. Kahjuks sellest ma nii täpselt veel aru ei saanud, aga õnneks tulevad mul koolis ained, kus ma loodetavasti saan antud teema paremini selgeks. Pärast andmebaasidega tutvumist läksime kõrvalkontorisse ühe kliendi juurde, kellele analüütik oli analüüsi kirjutanud ning seal tuli veel mõned parandused teha. Hea oli, et nägin ka kliendi ja analüütiku vahelist suhtlemist.

Seejärel läksime analüütikuga ühte koosolekuruumi, kus ta rääkis mulle rohkem tiimiliikmete ametitest ning analüütiku tööst rääkis ta spetsiifilisemalt. Mulle meeldib, et analüütiku töö juures on palju suhtlemist klientidega ning arendajatega. Lisaks peab analüütik palju erinevaid analüüse ja dokumente kirjutama, mis mulle ka meeldib. Selle vestluse käigus saingi aru, et analüütiku töö võibki olla minu tuleviku töö, mida ma teha tahaksin.

Sellega minu tore päev Net Groupis veel ei lõppenud- iga reede korraldatakse seal "koogireede". Miks see jutumärkides on? Sest tegelikult nad kooki tavaliselt seal ei söö, vaid neile tellitakse iga nädal mingit erinevat toitu- kas pizzat, sushit, mehhiko toitu vms. Täna oli tellitud hiina toitu (võis olla ka india vms). Minu meelest oli tegu väga laheda üritusega. Kõik tulid pärast tööd sinna mõnusalt teistega aega veetma- osa rääkisid, teised mängisid lauatennist, kolmandad fifat- tegevust oli kõigile.

Ma jäin oma päevaga Net Groupis väga rahule. Nägin, milline on analüütiku töö ning sain kindlust, et selle ametiga tulevikus tegeleda. Lisaks nägin väga lahedaid ja sõbralikke inimesi ning sain osa mõnusast atmosfäärist.
